

--- PAGE 1 ---

```
lipu tenpo

> nanpa mama
```

--- PAGE 2 ---

```
# Jan Sonatan

o kama pona lon lipu tenpo!
tenpo ni la seli en suno li kama kin lon ma mute.
ona li wawa li pona e pilin pi jan ale. kin la
tenpo suno pi mama meli li kama lon. mi ale
o pona e mama mi a!

kin la o lukin e lipu ni. mi toki e moku e
ijo ante mute. sina o musi kepeken lipu tenpo!

---
## jo

2. toki pona
   nasin nanpa pona

3. ma
   tawa pi poki monsi pi ma Asija
   nanpa luka luka tu: ma Wije

4. sona
   jan kule lon tenpo pini la
   jan sona Alan Tuwin

6. tenpo suno mama (meli)

7. suno mi

8. o lipu e sona

9. moku
   moku pi tenpo pini

10. o pali musi e moku
    toki

11. toki tu
    kama
    musi

12. kijetesantakalu o!
    toki musi lili
    seme li mi?

13. o moku pona
    tenpo seli
    alasa nimi: ma Elopa (nanpa wan)
    jan pali
```

--- PAGE 3 ---

```
# nasin nanpa pona
*tan jan Ke Tami*

toki pi kulupu ni li wile pona. ni la nanpa li ken nasa e pona toki e sona kute e wile insa. ni la mi pi toki pona li wile ala toki e nanpa suli. mi wile toki e mute suli taso. ante li seme? nanpa li pana e suli sama tawa sona pi mi ale. taso mute li pana e suli tan pilin mi.

> lon la toki pona li ken toki e ijo ale li ken toki e nanpa. kin la jan mute li awen wile toki e nanpa e nanpa suli tan musi anu alasa anu nasa anu nasin anu wile anu pilin.

nanpa li lili la ale li ken sona e sona pi nanpa toki. ala en wan en tu li pona toki li pona kute li pona sona. taso nanpa li kama suli la nasa li ken kama. lipu pi jan Sonja li pana e nasin tawa nanpa suli. luka en mute en ale li nanpa suli li ken lon poka pi nanpa ante li ken kama suli mute. toki pi nanpa ni li wile e kute wawa e lawa wawa e sona nanpa pona kin. tan ale ni la pilin mi li ni: nimi nanpa li wile pana e pilin sama suli ona la mute nimi li suli e tenpo toki. ni li pona tawa mi. nanpa li suli la tenpo toki o suli. ni li nasin pi toki pona li sama ala toki ante pi sona mi.

taso mi pu la mi sona e ijo ante kin. nanpa li kama suli la tenpo toki li kama suli, li kama ala suli pi mute ike a. ni li lon. taso nanpa li suli suli la toki li kama suli suli. nanpa li suli suli la toki li kama suli pi suli mute ike.
mi toki e ijo ale ale ale ale ale ale ale ale ale ale ale ale ale ale ale ale mute tu wan la jan li ken sona e nanpa ni lon lipu li ken sona ike anu sona ala e nanpa ni lon kute a. tan suli ike ni (anu pilin ante) la jan mute li pali e nasin nanpa pona (li pana e nimi ona sama: nasin nanpa pona).

suli ike pi nasin nanpa pu li tan nimi “ale”. wan li kama mute la ona li kama tu. tu li mute la ona li kama luka. luka li mute la ona li kama mute. mute li mute la ona li kama ale. taso ale a li kama mute la ona li kama ala ante. ona li mute la ona mute li lon nasin pu. ale en ale en ale en ale. nasin nanpa pona pi pu ala li ante e ni. ale li mute la mute ona li ken lon nanpa. ale en ale en ale li awen ken ale ale ale, li ken tu tu ale kin. nimi “ale” taso la ni li ken. mute pi nimi “ale” li kama mute sama nanpa ale la nimi “ale” sin li kama: nanpa 2 22 22 la ni li ken tu ale mute tu ale tu tu.

seme la ni li ken pona... mi toki e nanpa pi suli ni lon tenpo seme... a ijo mute li ken, taso mi la nanpa li kama suli lon ijo wan lon tenpo mute: mi toki e tenpo la tenpo pi sike suno li mute a. nasin nanpa pona la mi ken toki e tenpo pi open pu: tenpo sike nanpa mute ale luka luka tu tu. mi ken toki e ko pi seli utala - ona li tan ma Sonko li ken pana e kiwen lili kepeken wawa suli li kama lon poka pi tenpo sike nanpa luka tu wan ale.

lon la mi ken toki e mute mani e suli ma e suli weka e suli pi tawa mi e mute jan pi ma wan e mute mun e soweli suwi pi wile mi e moku suwi. taso awen la mi wile ala toki e nanpa lon tenpo mute. mi wile toki e mute.
```

--- PAGE 4 ---

```markdown
# Tawa Pi Poki Monsi Pi Ma Asija Nanpa Luka Luka Tu: Ma Wije

tan jan Polo

---

tan ma tomo Penonpen la mi kama tawa ma tomo Sakon (Saigon) kepeken tomo tawa kulupu. tenpo wan la mi mute li wile tawa poka ante pi nasin telo kepeken supa tawa telo. lon supa tawa telo ni la jan li esun e moku pi musi mute. moku ni li pipi a! pipi li moku pi nasa ala lon ma Tawi lon ma Kanpusi a!

ma Wije li lon ma Asija pi nasin seli lon nasin pi kama suno. sijelo ona li sama linja suli. poka ona la ma Kanpusi en ma Laso li lon nasin pi suno pini. ma Sonko li lon nasin lete. telo suli Sonko pi nasin seli li lon nasin seli lon nasin pi kama suno. lon nasin lawa taso la ma Wije li ma pi jo kulupu. taso lukin la ma Wije li sama ma ante pi ma Asija. jan pi mani mute li lon. jan pi mani lili li lon. taso ma li pona mute li jo e nena suli pona e poka pona pi telo suli. ma tomo suli la jan mute en tomo tawa mute li lon. tomo tawa li mute la, ilo tawa wawa pi sike tu li mute mute a. mi wile tawa poka ante nasin la, tenpo ale la mi pilin monsuta tan ni: mi ken kama pakala a!

tenpo pini la ma Kanse li jo li lawa e ma Wije (sama ma Laso sama ma Kanpusi). lon la tomo sin pi ma ni li sama lili lon tomo pi ma Kanse. taso tomo majuna li sama lili lon tomo pi ma Sonko. tenpo pini mute la ma Asija pi nasin seli lon nasin pi kama suno li kama jo e ijo mute pi sona kulupu tan ma Palata. sama ni: nasin sewi Puta en nasin sitelen toki li kama tan ma Palata. taso ma Wije li ante. ona li kama jo e ijo mute pi sona kulupu tan ma Sonko. sama ni: nasin

sewi Puta en tomo pi nasin sewi li sama ma Sonko. tenpo ni la nasin sitelen pi toki Wije li kepeken sitelen Lasina, taso tenpo pini la toki Wije li kepeken nasin sitelen Sonko.

tan nasin seli pi ma Wije la mi tawa nasin lete kepeken tomo tawa kulupu: tan ma tomo Sakon anu Osimin (Ho Chi Minh) tawa ma tomo Anowi (Hanoi). taso mi tawa lon tenpo mun li awen lon ma mute. open la mi lukin e ma tomo Sakon e pini pi nasin telo Mekon (Mekong). kama la mi tawa ma Tala (Dalat) lon supa suli pi nena suli. kama la mi tawa ma tomo Owijan (Hoi An) tawa ma tomo We (Hue). tan ma tomo We la mi tawa ma tomo lawa Anowi tawa telo suli Alon (Ha Long Bay). mi lukin e ijo mute mute. ma Wije li pona li musi mute.

mi la ma pona nanpa wan pi ma Wije li lon meso¹ pi ma ni. ona li ma tomo Ow-

1 ni la, "meso" li sama "insa"
```

--- PAGE 5 ---

```
jan kule lon tenpo pini la jan sona Alan Tuwin
*tan jan Olipija*

> tenpo pini la, ma Juke li utala e ma Tosi la, jan sona Alan Tuwin li lon ma Juke.

ona li sona a e nasin nanpa e nasin ilo la, ona li pali tan lawa pi ma Juke e ilo sona wawa Ponpe. ma Elopa la, lawa pi ma Tosi li toki tawa kulupu utala pi ma Tosi kepeken toki pake¹. toki pake ni li wawa a la, kulupu utala pi ma Juke pi ma ante li sona ala e kon pi toki pake. ilo sona wawa Ponpe li weka e pake ni. en ma Juke en kulupu ma ona li sona e toki lawa pi ma Tosi kepeken ilo li pakala e kulupu utala ona la, en ma Tosi en kulu-

---
¹ "pake" ala la ijo li ken, "pake" la ijo li ken ala. "toki pake" li sama "toki len" la, jan ante ale li ken ala sona e ona.
```

--- PAGE 6 ---

pu ma ona li ike lon utala li pakala.

ni la, jan sona Alan Tuwin li pona a tawa ma Juke. tenpo mute la, jan li toki pona e ona li pilin pona wawa tawa ona. kin la, ona li pali e nasin nanpa namako e nasin sona namako la, ma ale la, jan mute li sona e nimi ona. nasin sona namako wan ona li alasa sona Tuwin (Turing Test) anu musi jasima² (Imitation Game) li ni: “tenpo mute la, jan li alasa e ni: ‘ilo li ken ala ken pilin?’. mi alasa ante. mi alasa taso e ni: ilo li ken ala ken toki sama jan kepeken nasin ona. ni la, nasin ilo li mama e ijo sama pilin jan la, ante li seme?”

taso ma Juke li ike mute tawa jan sona Alan Tuwin tan ni: jan sona Alan Tuwin li mije pi olin mije li mijomi. tenpo ni la, jan mute li ike tawa jan mijomi. kulupu lawa li wile pini e mijomi li lawa ni:
> “kulupu jaki mije
mije lon insa tomo, lon weka tomo li
(wile/alasa/awen/kama) jaki suli kepeken mije ante.
[...]
jan li ijo ni la, ona li pakala e lawa li tawa tomo awen lon tenpo suli.”

tenpo pimeja wan la, jan ike li kama tawa insa pi tomo pi jan sona Alan Tuwin li lanpan³ e ijo. tenpo suno la, ona li tawa jan awen lawa li toki tawa ona e ni: “jan ike li kama. ona li kute e lawa ala. o awen e lawa!”

jan awen lawa li kama tawa tomo la, ona li lukin e ni: en jan sona Alan Tuwin en mije ante li lon... li olin. ona li toki e

> ‘sina mijomi a! sina kute ala e lawa! sike ike!’.

kulupu lawa li kama sona e pakala lawa ona la, ona li ike tawa ona li toki tawa jan sona Alan Tuwin e ni: ‘ken tu li lon. o weka e wan. o lon ante. sina ken lon tomo awen pi jan ike anu ken lon tomo sina. taso sina lon tomo sina la, o moku e misikeke⁴ meli. misikeke meli li meli e sijelo sina li weka e wile unpa sina.’

ona li awen lon tomo ona li moku e misikeke. taso ona li meli ala la, sijelo ona li kama meli la, ona li pilin ike li pilin jaki li wile moli. ni ale la, tenpo wan la, ona li moku e kili pi ko moli lon insa. ona li moli.

tenpo mute li kama. kulupu lawa li ante e lawa ona li weka e lawa ike tawa mijomi. suno mute li tawa sewi li tawa anpa. ma li sike mute mute mute mute a e suno la, kulupu SULI li kama pilin utala li toki utala. jan Koton Po pi kulupu lawa li toki e ni: “kulupu suli li wan li toki e wile ni: lawa li sona e ike ona tawa jan sona Alan Tuwin. lawa lon tenpo ona li ante li lawa e ona. mi ken ala ante e ni. taso lawa ni li ike li jaki li ike tawa ona. mi toki tan kulupu lawa e ni: mi pakala. sina wile e pona.”

taso o lape ala. ni li pini ala. kulupu lawa sama li lon. lawa ona li ante lili taso. ma Juke li lawa ala e mijomi e melomi la... taso ona li awen lawa ike e tonsi. o awen pilin utala. mi ale li kulupu suli li awen wan la, ante li ken. o awen wan. o weka ala e sona pi jan sona Alan Tuwin.

--- PAGE 7 ---

```
tenpo suno mama (meli)

tan jan Alonola

tenpo pini mute la, tenpo suno mama li kama lon. mun ni la, tenpo suno mama li lon. ni la, mi toki e sona ona:

tenpo pini mute la, ma Elena la, jan li pana e pona tawa jan sewi Leja ('Pεiα, Rheia). ma Loma la, jan li pana e pona tawa jan sewi Kipele (Kubέλn, Kybελē). sona sewi pi ma Loma la, jan sewi Kipele li mama suli. ni la, sina o sona: tenpo suno mama li sin ala.

taso tenpo suno mama pi tenpo ni li ante lili. ma Mewika la, tenpo pini la, kulupu meli mute li lon. ona li wile e ni: meli li sama mije, li ken ale. meli An Malija Lipe Jawi (Ann Maria Reeves Jarvis) li open e tenpo suno mama. taso jan ante li open kin e tenpo suno mama. kulupu meli pi tawa utala la, tenpo suno mama li pona tawa mama meli: tenpo suno mama la, mama meli li ken tawa kulupu meli, li ken tawa utala tawa ken meli.

meli Jawi li kulupu lon tomo sewi lon tenpo suno mama nanpa wan tan ni: mama meli pi meli Jawi li moli lon tenpo pini lili. tenpo sike kama la, jan li kulupu kin lon tenpo suno sama. tenpo suno mama nanpa tu la, jan li pana e kasi kule mute tawa mama meli moli ona.

ni la, meli Jawi li pali mute tawa tenpo suno mama meli: ona li toki tawa jan lawa, tawa jan pi nasin sewi, tawa kulupu meli. suli la, tenpo sike pi open utala suli (1914) la, tenpo suno mama meli li kama lon tan kulupu lawa. ona li lon tenpo suno sewi nanpa tu lon tenpo mun nanpa luka. taso ma Juke la, tenpo

suno mama meli li lon tenpo suno sewi nanpa tu tu.

tenpo sike kama la, tenpo suno li kama lon ma ante: ma Suwasi (1917), ma Sumi (1918), ma Nosiki (1919), ma Wensa (1919), ma Tosi (1923), ma Esalasi (1924).

ma mute la, tenpo suno meli en tenpo suno mama meli li tenpo suno sama. ma Sipe en ma Anku la, tenpo suno mama meli en tenpo suno mama mije li tenpo suno wan, li tenpo suno mama taso.

kin la, ma mute la, tenpo suno mama mije li lon. taso open ona li ante mute: tenpo pini mute (1910) la, meli Sonola Sa To (Sonora Smart Dodd) li open e tenpo suno mije lon ma Mewika. taso ona li lon ma ante kin lon tenpo ante.

tenpo suno mama la, seme li lon? suli la, jan lili en jan olin li pana e ijo pona tawa mama meli. mute la, jan li pana e kasi kule. tenpo suno mama ni la, o pana e ijo pona, e tenpo suno pona tawa mama sina!
```

--- PAGE 8 ---

```
# suno mi
## tan jan Alonola

ale la, suno mute li lon. taso suno mi li suli tawa mi. ona li ken e ni: soweli en kasi li lon ma ni. suno ante lon ma ni la, suno mi li lili ala, li suli ala. suno ante li jo e kule mute: ona li laso, li loje, li jelo, li walo. suno lon la, suno loje lili li lili a. taso suno ale la, suno kapesi li suno lili a. taso suno kapesi li sama ala suno mi. suli la, suno walo lili li lon kin. suno suli li laso, li loje. taso suno loje suli li suli a. suno mi li suno jelo lili. sike ma mi la, suno li suli a!

tenpo pini mute la, suno li kama lon. tenpo kama mute la, ona li moli. o pilin ike ala: tenpo ni li weka mute a. nasin seme la, suno li pali e suno? insa suno la, wawa mute li lon. wawa ni la, kon Itokenijun (kon nanpa wan, H) tu li wan. kon Itokenijun tu li wan la, kon Elijun

(kon nanpa tu, He) en wawa mute li lon. wawa ni li kama suno, li kama seli. suno la, kon Elijun mute en kon Itokenijun lili en ijo ante lili lili li lon. seli suno li seli mute (5772 K)!

suno mi la, mun luka tu wan li lon. mun wan ni li sike ma mi. mun kiwen tu tu li lon. mun kon tu tu kin li lon. sike ma mi taso li jo e soweli, e kasi.

tenpo pini mute la, jan sona li toki e ni: ma mi li lon insa ale. taso jan Nikola Kopeniku (Nikolaus Kopernikus) li toki e ni: suno mi li lon insa ale! jan Jokane Kepa (Johannes Kepler) li jan sona kin. ona li lukin e sike ma loje la, ona li ken pana e sona ni: jan Kopeniku li toki e sona lon! taso tenpo ni la, mi mute li sona e ni: suno ante mute li lon! kulupu suno mi li kulupu suno wan taso lon sike suno suli.

tenpo pimeja la, suno li lon ala, mun taso li lon. taso ken la, tenpo suno la, suno li lon ala! ni li tenpo pi suno pimeja. tenpo pini la, suno pimeja li ike tawa jan. jan li toki e ni: suno pimeja li lon la, ike li kama. taso tenpo ni la, mi mute li ken lukin ala e suno, li lukin taso e mun, e sike suno.
```

--- PAGE 9 ---

```
o lipu e sona
*tan jan Kekan San*

sina wile pona la o lipu e sona
sina lipu e sona ale sina la sina ken kama lukin e sona sina pi tenpo weka
taso, sina o ni tan seme? ni li pali suli la sina wile ala!

o kute.

sona pi lipu ni li ken tawa ale li ken pona e ale sina
tenpo la sina kama pilin ike tan moku. ni li tan tenpo suno poka li tan tenpo suno ni anu seme? ni li tan moku seme? sina moku mute la sina sona ala e moku ale lon tenpo ni. sina sona ala la ike a, sina ken ala weka e pilin ike!

sina ken ante e nasin moku sina. ni la sina weka e moku wan lon tenpo suli. taso, tenpo suli li weka la sina awen kama pilin ike tan moku, taso sina awen sona ala e moku ike.

o lipu e sona.

lipu la sina kama sona e ni: mi pilin seme tan moku seme?
sina ken lukin e ipu tawa sona. moku pi mute lili li lon lipu la sina ken weka

> ante la, sina kama sona pali. tenpo suli la sina ni, taso sina kama ala sona pali. ni li tan seme? sina pali mute tawa sona, taso sina awen sona ala. ni la, seme li pakala? sina toki e ni tawa jan sona, taso ona li sona ala pona e sina tan ni: ona li sona ala e nasin sina pi kama sona!

o lipu e sona.

lipu la sina ken lukin e kama wawa sina. sina ken pilin wawa tan ni! sina ken lukin e open sina e tenpo sina la sina ken sona e ante suli sina. sina ken ala sona lon tenpo la sina ken pana e sona lipu tawa jan ante, sina ken wile e sona tan ona: seme li pakala lon nasin mi? lipu la ona li ken sona li ken pona e sina.

mi lipu e sona tawa ni: mi sona e mi pi tenpo pini. mi lipu e pali e pilin e wile. mi lukin e ni pi tenpo weka la mi kama sona e ante mi e kama wawa mi. ni li wawa e mi lon tenpo suli la mi pilin wawa a lon ale wile lon tenpo suli weka!

nasin lipu li suli ala. sina ken kepeken ilo toki, sina ken kepeken lipu kepeken ilo sitelen. ale la, o lipu e sona tawa pona sina.
```

--- PAGE 10 ---

```
# moku pi tenpo pini

> tan jan Ke Tami

sina wile ala wile moku? a pona - ni la o kama. mi pana e moku tawa sina. mi pana e moku suli! a, sina wile sona, ona li suli seme? suli tenpo a! ona li tan tenpo pini. moku ante ala li ken awen lon tenpo sama ona. seme? a, ala, ala, ona li jaki ala. lon la tenpo li tawa moku la tenpo li jaki e moku... taso ni li lon moku ante taso li lon ala moku ni a! sina wile sona anu seme? a ni la o kute. o kute e tenpo pi moku ni!

o pilin e tenpo ni. sewi la mun mute li kama tawa ante. tenpo pi jan wan li lili a tawa tenpo pi toki ni. tenpo la kulupu jan mute a li kama li weka li pali e tomo mute lon ma wan li pakala e tomo ni ale li ante mute e toki ona. taso moku ni li awen, li kama ala jaki li awen pona moku. ni li ken tan seme? jan seme li sona pali e moku pi nasin ni?

pipi a li pali e moku ni. ona jelo pimeja li alasa waso e kasi kule e kule kasi e suwi kasi. suwi li kama lon insa pipi la suwi li kama ko suwi jelo pona. pipi li tawa tomo ona. pipi mute li ni la ko li kama mute lon insa pi tomo ona.

ijo lili jaki li lon moku la moku li kama jaki suli lon tenpo. taso ko li ken utala e ijo jaki. insa pipi li ante e ko li pana e ken utala ni tawa ko. ni la jaki li ken awen pona lon ko li moli. kin la ijo jaki awen li wile e telo. lon la ko pipi li jo e telo mute lon tenpo open. taso pipi li weka a e telo tan ko kepeken lipu waso ona.

tan ni la ko li ilo pona. pipi lili la ona li moku pona. uta sina la ona li moku

suwi. selo sina li pakala la ona li ken awen weka e jaki. ko li ken ijo ante mute kin. suli la ko li ken awen lon tenpo suli a. ona ale li awen ala awen? ala a. jaki mute li kama la ko li ken ike. telo li kama la ko li ken kama ike. kon en ijo en tenpo li lon ona la ona li kama ike. sina wile awen e ko la o poki pona e ko. o selo e poki. telo ala en kon ala o tawa ko. ni la ona li ken awen. ni la sina ken moku e ona lon tenpo kama. sina mama e jan sin la ona li ken moku. ona li mama e jan sin la jan sin li ken moku. ona li mama la jan sin ona li ken moku. kulupu sina li mama e kulupu sin la ona sin li ken moku. ko ni li ken awen a lon tenpo suli a.

mi jo e poki ni. ko li awen pona lon insa ona. mi open ala e ona lon tenpo pini. ala li open e ona. ona li ken awen awen lon tenpo suli. taso mi open e ona la ona li ken ala awen.

sina open ala open e poki?
```

--- PAGE 11 ---

```
# o pali musi e moku
*tan jan Sonatan*

pali moku li musi mute a! ijo ale a li ken lon tomo moku. sina sona ala sona pona e pali moku? ni li suli ala a! nasin mute li lon. sina ken pali e ijo ale pi wile sina. ni la sina ken pali e moku sin pi pona mute.

taso sina o pali e moku kepeken nasin seme?

lipu sona mute pi pali moku li lon. sina

> kepeken e ona la sina kama jo e sona sin. sitelen tawa en lipu linluwi¹ kin li ken pana e sona sin. ken la sina ken pali moku lon poka pi jan ante. ni la sina mute li ken kama sona e nasin pi jan ante kin.

taso musi li ken kama tan seme?

o sona taso ala. o pilin e ken ale! lipu pi sona moku li toki e ijo. taso sina ken tawa nasin sin! o sin e nasin sina pi seli moku. o kepeken e ijo moku sin kin. o kepeken e ijo moku suwi mute e ijo moku namako mute. lukin moku li suli tawa musi kin. sina pali e lukin pona tawa moku sina la pilin moku li kama pona. sina ken kepeken e ijo moku pi kule wawa!

pini la o sona e ni: sina pali musi e moku la moku li ken ala kama pona lon tomo ale. taso o pilin ike ala! nasin ni la sina kama sona e ni: ijo seme li pona li ike lon tomo moku. sina ken pali pona lon tomo kama kin.

---
1 "linluwi" li kulupu pi ilo sona
```

---
# toki tu
*tan jan Ke Tami*

o lukin - sitelen ni li pana e toki tu nasin pi toki nanpa wan la sitelen lili
[ , ] li pini e toki wan li open e toki sin - o lukin ala e sitelen lili [ , ] nasin pi toki nanpa tu la sitelen lili
[ , ] li pini e toki wan li open e toki sin - o lukin ala e sitelen lili [ , ] ni pi nasin tu li musi ala musi tawa sina

jan lili li awen lon tomo lon tenpo' ale la ona li pilin musi' ala li wile pini e ni' ike, ala li kama' ante li pana e pilin, pona la waso li mu li mu li mu' taso, ona li kama, toki li ante tawa pilin jan, kute' mu li lon, nasin toki li sama toki li toki, mu' waso li toki' ala li sama ni lon tenpo ale

ma li lon selo, tomo li pona tawa jan' ni li awen lon sona ona tan mu waso
```

--- PAGE 12 ---

```
mi o, toki ni li sina o awen lukin! ni li musi ala ni li sina mi sina lipu ni li tan sina, li tan tenpo kama mi toki tawa sina tan tenpo sama o awen lukin mi wile toki mi wile toki e ijo sin tawa sina ike ala o lon sina la sina o awen lukin

tenpo mi la tenpo sike luka li tawa weka tan sina tenpo pini la sina pilin e ni: mi pona tawa jan ale mi ike ala tawa jan ale selo jan li suli ala tawa mi mi lukin ala e kule jan li wile e weka pi ike selo la jan o toki ala e ante kule e ante selo

ike la ni li wawa sina sina walo jan pi kule ante en jan pi selo ante o utala e ike mute lon kulupu ona ona li kama sona e selo ona lon tenpo open kulupu li suli e jan walo tan ike pi tenpo pini la jan pi selo ante li jo e mani lili kulupu lawa li awen moli e jan pi kule ante nasin ni li awen e suli walo sina la jan pi nasin awen li pona ni li ike sina wile awen e nasin pi tenpo ni la sina jan ike sina ike taso

taso, ni li ken ante sina o sona e pakala pi jan ante nasin sewi sina li pakala e pilin sina nasin sewi sina li ike pilin tawa jan pi kule ante kulupu sina li sewi e jan mani nasin sewi sina li olin pake¹ e ante pona ale ike!

> pilin sina o pini o ante o pakala e suli walo nasin awen o kama anpa tan nasin ante ante nasin li sewi e kon ike pi ante ala o kama ala! o toki ala e musi jaki e musi ike o pana e mani sina tawa kulupu pi wile ante

ken ike la sina pini lukin ni li ken mi sitelen tawa sina taso mi sitelen tawa mi kin pali pini mi li monsuta mute ale mi wile pakala e pini ale mi wile pakala e ike ale a mi ken ala mi o taso e ike pini mi o lili e ike ni mi wile e ni sina ante kepeken tenpo lili taso ni li lon ala ke li kama ike mi li kama kama mi li kama ike mi wile ante anu mi wile ike ni taso li lon ni li apeja mi mi ike pilin tan ni mi ike
```

--- PAGE 13 ---

```
# kijetesantakalu o!
*tan jan Ke Tami*

> kijetesantakalu o

*a sina lape*
*ni la sina ken alu toki*

*lon la mi lape*

---
# toki musi lili
*tan jan Peton*

1.
   mun walo lon laso pimeja
   pi sewi, pi telo.

3.
   musi lili pi tenpo seli
   lon poka sina.

2.
   kon telo li len e nena
   tan lukin mi.

4.
   tenpo pini li weka tan tenpo lon mi
   la ken ante kin li weka a pilin ike.

---
# seme li mi?
*tan jan Alonola*

mi pali e sina
sina kama tan mi
mi ante e len sina
ken la, sina ante e mi

mi jan pi pana sona
sina la, mi jan pona ale la,
mi o lon a, li musi lon poka sina

jan ale li jo e mi
jan mute li sona e mi
jan mute li kama e mi
jan lili li wile e mi

tawa ___ mi
```

--- PAGE 14 ---

```markdown
# o moku pona!

## tan jan Sonatan

tomo moku li lipu walo mi.
mi jo e ijo pi musi mute:
seli lon poki seli li nimi
namako moku li sama kule

mi pali moku kepeken luka
taso tenpo moku ale li sin
moku mi li usawi e uta
mi ken musi sama jan lili kin

> o moku pona!

## tenpo seli

### tan jan Alonola

tenpo seli li kama la,
mi ale li insa ala.
mi ale li anpa suno.
kasi o, o kama laso!

soweli lili li open tawa.
jan en soweli li kama wawa.
akesi li awen lon ma seli
sama soweli tomo Kinu¹ mi.

tenpo seli la, mi ken musi.
mi moku e telo lete suwi.
mi nena e kasi kule la,
tenpo seli li pona a!

## alasa nimi: ma Elopa (nanpa wan)

### tan jan Sonatan

> ni li nimi pi soweli tomo mi.

o alasa e nimi pi ma Elopa! ona li lon nasin supa sama ni:
“_” li lon nasin sinpin sama ni: “I”. nimi ma ni li lon poki nimi:

Alan / Antola / Elena
Epanja / Esalasi / Esi
Inli / Isilan / Italija
Juke / Kalalinuna
Kanse / Katelo
Kinla / Kiposi / Lawi
Lijatuwa / Lisensan
Lomani / Losi
Lowasi / Lowenki / Lowensina / Lusepu
```

--- PAGE 15 ---

```markdown
# jan pali

jan pi pali toki
- jan Alonola
- jan Kekan San
- jan Ke Tami
- jan Olipija
- jan Penta
- jan Polo
- jan Sonatan

jan pi pali sitelen
- jan Alonola
- jan Ke Tami

jan lawa
- jan Eli
- jan Sonatan

jan pi lipu lukin
- jan Alonola
- jan Simo
- jan Eli
- jan Sonatan

jan pali ante
- jan Peja
- jan Alonola
```

--- PAGE 16 ---

```markdown
---
```