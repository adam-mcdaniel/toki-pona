ma tomo Minsen (toki Tosi la: München, toki Pajan la: Minga) li ma tomo lon ma Tosi. ona li ma tomo lawa pi ma Pajan.
tenpo sike 2024 la, kulupu Mercer li toki e ni: ma tomo Minsen li ma tomo nanpa luka luka wan pi awen pona. ona li jo e jan ike pi mute ala.


= tenpo musi lon ma tomo Minsen =
jan li lon ma tomo Minsen la, ona li ken lukin li ken pilin e ijo mute ni:


== ma kasi Inli ==
ma kasi Inli (toki Tosi la: Englischer Garten) li ma kasi lon insa pi ma tomo Minsen. ma kasi ante la, ona li suli a (3,76 km²). jan li ken musi mute lon ma kasi Inli. 

tomo sewi Sonko (toki Tosi la: Chinesischer Turm) li lon. tenpo wan lon tenpo sike la jan li tawa musi tan tenpo musi pi jan pali moku (toki Tosi la: Kocherlball)
nasin telo Asipa (toki Tosi la: Eisbach) li jo e nena telo la, jan li tawa supa lon ona.
ma pi kasi lili la, jan li ken musi kepeken sike li ken lape e sijelo ona lon suno
jan li ken tawa insa telo


== tenpo musi pi tenpo mun luka luka ==
tenpo musi pi tenpo mun luka luka (toki Tosi la: Oktoberfest) anu tenpo musi Wisen (toki Pajan la: Wiesn) li tenpo musi pi ma tomo Minsen. tenpo musi ale pi ma tomo la, ona li suli nanpa wan. tenpo musi ni la, jan li moku e telo nasa pan mute lon tomo len suli. kin la, jan li ken tawa kepeken nasin tawa sike musi.


== ma Olinpija ==
ma Olinpija (toki Tosi la: Olympiapark) li ma lon insa pi ma tomo Minsen. jan li pali e ona lon tenpo sike 1972 (LLLTTAMMMLLT) tan musi utala Olinpi. tomo pi utala musi sijelo li lon insa ona. kin la, telo suli li lon.


== tomo sona Tosi ==
tomo sona Tosi (toki Tosi la: Deutsches Museum) li pana lukin e nasin sona e ilo mute. ona li open lon tenpo sike 1903 (LLLTTATW).


== ilo kalama musi lon tomo pi kulupu lawa ==
tomo pi kulupu lawa li jo e ilo kalama lon sinpin ona. tenpo tu lon tenpo suno la ilo ni li kalama musi. sijelo ilo li tawa sike lon ona li pana lukin e tenpo pini pi ma tomo Minsen. jan mute li lukin e ni.


== lukin e musi sijelo ==
jan li ken lukin e utala pi musi sijelo mute lon ma tomo Minsen:

kulupu Pajan Minsen (toki Tosi la: Bayern München) pi musi pi sike noka
kulupu 1860 Minsen pi musi sijelo
kulupu EHC Red Bull München pi musi palisa sike lon kiwen lete
kulupu Pajan Minsen (toki Tosi la: Bayern München) pi musi pi sike poki
kulupu ante mute li lon


= tan sona =