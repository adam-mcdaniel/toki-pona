musi Pakuman (toki Inli la: Pac-Man, toki Nijon la: パックマン) li musi ilo. kulupu Namuko (toki Inli la: Namco) li pali e ona lon tenpo sike nanpa 1980.

musi ni la, sike moku Pakuman li jelo, li lon tomo pi nasin mute, li moku e moku mute. monsuta tu tu li alasa e ona. nimi pi monsuta ni li ni:

monsuta loje li monsuta Linki (toki Inli la: Blinky). monsuta Linki li wile tawa sike Pakuman taso. moku lili li awen lon la, tawa ona li kama wawa mute.
monsuta pi loje walo li monsuta Pinki (toki Inli la: Pinky). monsuta Pinki li wile tawa sinpin pi sike Pakuman.
monsuta laso li monsuta Inki (toki Inli la: Inky). monsuta Linki li tawa sike Pakuman la, monsuta Inki li wile tawa sike Pakuman tan poka ante.
monsuta pi loje jelo li monsuta Ka (toki Inli la: Clyde). sike Pakuman li weka la, monsuta Ka li wile tawa sike Pakuman. ante la, monsuta Ka li wile tawa poka open pi anpa tomo.


== nasin musi ==
sike Pakuman li wile moku e moku ale lon tomo. ona li moku e moku ale la, ona li tawa tomo kama.
monsuta li kama lon sike Pakuman li moku e ona la, sike Pakuman li moli. sike Pakuman li jo e lon tu wan. moli la sike Pakuman li kama lon sin kepeken lon wan. sike Pakuman li kama jo e nanpa 10,000 la, ona li kama jo e lon wan sin. lon ale ona li weka la, musi li pini.
moku wawa tu tu li lon. sike Pakuman li moku e ni la, monsuta ale li kama laso telo. monsuta li laso telo la, sike Pakuman li ken moku e ona. sike Pakuman li moku e monsuta la, monsuta li kama oko taso, li kama sin tawa tomo open ona. tenpo lili li weka la monsuta li kama lon sin.
sike Pakuman li moku e moku ale lon tomo la, tomo sin li open. tomo ale li jo e kili. tenpo tu pi tomo ale la, kili ni li kama lon li awen lon tenpo lili. sike Pakuman li moku e kili ni la, ona li kama jo e nanpa namako.


== tenpo pini ==
musi Pakuman li pali tan jan Tolu Iwatani (toki Nijon la: 岩谷徹, toki Inli la: Toru Iwatani) pi kulupu Namuko. tenpo pini la, musi ilo tawa mije li suli mute. jan Tolu li lukin e musi ilo ni, li pilin e ni: ona li wile pali e musi ilo tawa meli. ona li sona e ni: moku suwi li pona tawa meli. ni la, ona li pali e musi moku. nimi "Pakuman" li tan kalama pi uta open pini. kalama ni li sama kalama "paku-paku." tenpo ni la, nimi ona li "Puck-Man." 
kulupu Namuko pi ma Mewika li ante e nimi tawa nimi Pakuman, tan ni: jan ike li ante e sitelen P lon nimi "Puck-Man".
sike 1982 la, kulupu Atawi (toki Inli la: Atari) li tawa e musi Pakuman tawa ilo Atawi 2600. ilo ni li jo e wawa lili la, musi ni li ike. kin la, kulupu Ana-Papewa (toki Inli la: Hanna-Barbera) li pali e sitelen tawa Pakuman. 


== nasa pi tomo nanpa 256 ==
lon tomo nanpa 256 la, musi li kama nasa. poka pini tomo li kama weka li kama sitelen nasa. sina ken ala anpa e ni, tan ni: moku li weka lon poka pini tomo la sina ken ala moku e moku ale. ni la, sina ken kama jo e nanpa 3,333,360 taso.