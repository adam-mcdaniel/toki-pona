ilo kon anu ilo ko (toki Inli:Software) li sona ni: jan anu ilo li pali e ijo lon nasin seme?
kama mute la, jan li toki e "ilo kon" la, jan li toki e ilo kon pi ilo sona anu ilo toki sona. taso, ijo ante li ken ilo kon.


== ilo kon jan ==
jan li wile awen sona e ni: mi pali seme e ijo? jan li ken pali e ni: o sitelen e pali ale lili pi pali suli lon lipu. jan li wile pali e ona la, ona li lukin e lipu, li pali e pali ale sitelen. lipu ni li ilo kon.


== ilo kon pi ilo sona ==
ilo sona la, ilo kon li sona ni: ilo, o pali e ijo seme? o toki tawa jan kepeken nasin seme? o lukin, o ante, o awen e sona seme?


== kulupu ante pi ilo kon ==


=== ilo kon lawa ===
ilo kon lawa li ilo kon ni: ona li lawa e ilo sona, li pali e ijo mute ni:

ilo kon ante li ken pali.
jan li wile pali e ilo kon, ona li ken kepeken e pali ona.
(ken) jan mute li ken kepeken e ilo sona wan. taso, ona li ken ala lukin e sona pi ona ante.
(ken) ilo kon li ken ala lukin e sona pi ona ante. ilo kon wan li ike la, ona li ken ala pakala e ale.
ilo sona Pisi (PC) la, ilo kon lawa mute li lon. ilo kon lawa tu wan ni li suli nanpa wan:

ilo kon lawa Winto (Windows)
ilo kon lawa Makinto (macOS)
ilo kon lawa Linu (Linux)


=== ilo kon pi pali ijo ===

ilo kon ni li pona tawa ni: jan li wile pali e ijo kon. ijo ni li ken lipu, li ken sitelen, li ken kalama, li ken ijo ante. jan li ken pali e ijo kon kepeken lipu ni.


=== ilo kon pi lukin ijo ===

ilo kon ni li pona tawa ni: jan li wile lukin e ijo kon.
ilo kon pi pali ijo mute li ken pana lukin e ijo sama. taso, ilo kon ante li ken ala pali e ijo, li ken pana lukin taso e ijo.
ilo kon pi lukin ijo li ken kama jo e ijo tan poki sona, li ken kama jo e ona tan kulupu pi ilo sona.


=== ilo kon musi ===

ilo kon musi, anu musi ilo li ilo kon li pali tawa pana musi taso. musi ni li ken musi pi sitelen tawa, li ken musi pi sitelen toki.


=== ilo kon pi pona ilo sona ===
ilo kon ni li pona tawa ni: jan li wile ante e nasin pi ilo sona, e nasin pi ilo kon ante.
ken la, ilo sona li jo e ilo kon jaki mute. jan li wile weka e ona tan ilo sona.
ken la, ilo sona li kama pali ike. jan li wile pona e pali ona.
ante la, ilo kon pi pona ilo sona li ken wan pi ilo kon lawa. ilo kon Plasma en ilo kon pi supa pali ante li pana e "supa pali" tawa ilo kon lawa. jan li ken pali e ijo mute, li ken open e ilo kon ante, li ken lawa e ilo kon lawa kepeken ilo kon ni.


=== ilo kon pi pali ilo kon ===

ilo kon ni li pona tawa ni: jan li wile pali e ilo kon sin.
kama mute la, jan li wile pali e ilo kon sin la, jan li wile sona e toki ilo.