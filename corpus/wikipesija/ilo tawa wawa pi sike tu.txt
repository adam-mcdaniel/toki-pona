jan wan anu jan tu li ken tawa kepeken ilo tawa wawa pi sike tu.


= ijo ilo =
ilo tawa wawa pi sike tu li jo e ijo mute.

supa sitelen nanpa
ilo awen pi supa sitelen nanpa
suno monsi
suno poka monsi
palisa poki
supa monsi
poki telo
palisa luka
palisa pi lili tawa
poki telo pi lili tawa
supa kon sinpin
ilo pi lukin monsi
suno poka sinpin
open pi supa kon sinpin
suno sinpin
ilo palisa tu
supa sewi pi sike sinpin
palisa kiwen pi insa sike
sike pi lili tawa
ilo pi lili tawa
selo kiwen
ilo pi ante wawa
ilo open
supa noka pi lili tawa
palisa kon
sike monsi
supa awen noka
ilo pi lili kalama
palisa poki


== ilo pi pali tawa ==
ilo pi pali tawa wan li lon ilo tawa. nasin tu li ken:


=== ilo tawa pi seli insa ===

jan li sike e ilo luka kon lon palisa luka la, poki pi pali kon li open la, kon li tawa insa poki. poki ni li pana e telo wawa lili tawa kon la, ona li pali e kon pi telo wawa. poki li pana e kon wawa ni tawa ilo tawa pi seli insa. kon ni li seli pakala lon insa ilo tawa pi seli insa. seli la, ona li tawa anpa e palisa ilo suli. palisa ilo suli ni li sike e palisa pi tawa sike. palisa pi tawa sike li tawa sike e sike lawa lon ilo pi ante wawa.
seli lon insa ilo li pali e kon pimeja. kon ni li kama weka kepeken palisa kon.

tenpo mute la, ilo tawa pi seli insa li jo e sijelo sama wan ni:

palisa suli wan li lon
palisa suli tu li lon. ona tu li tawa sewi.
palisa suli tu li lon. ona tu li tawa sewi poka. ona wan li tawa poka ante pi palisa ante. sijelo li lukin sama sitelen pona suli anu sitelen V. nimi pi sijelo ni li "V2"
palisa suli tu li lon. ona li tawa poka li tawa sewi ala.
palisa suli tu wan li lon. ona ale li tawa sewi.
palisa suli tu tu li lon. ona ale li tawa sewi li lon poka ona sama linja la nimi ona li ilo linja tu tu pi pali tawa.
palisa suli tu tu li lon. tu ona li tawa sewi poka. ante tu ona li tawa sewi pi poka ante la, lukin la, ona li sama sijelo "V2" tu. nimi ona li "V4". utala musi la, ilo tawa wawa mute li jo e sijelo ni.


=== ilo tawa pi wawa linja ===
{{toki poka|sona pi ilo ni li lon lipu [[ilo tawa pi wawa linja}}
ilo tawa pi mute lili li jo e ilo tawa pi wawa linja.


== palisa kon ==
seli lon insa ilo li pali e kon mute. kon li tawa weka kepeken palisa. ilo tawa mute li kalama wawa a. palisa kon li ken jo e ilo pi lili kalama.


== sike ==
ilo tawa li jo e sike tu. sike sinpin li ken tawa poka. sike monsi li tawa sinpin e ilo tawa.


== sijelo palisa ==
sijelo palisa li awen e ijo ilo mute. ilo tawa ale li jo e nanpa. nanpa ni li lon sijelo palisa.


== ilo palisa tu ==
ilo palisa tu li insa e sijelo palisa e siko monsi. ilo ni li jo e palisa insa e palisa selo. sike monsi li lon palisa anpa ona. ilo tawa li tawa nena la, palisa insa li insa e palisa selo la tawa li pilin ike ala.


== poki telo ==
poki ni li jo e telo wawa seli. mute la, ona li lon sewi pi sijelo palisa li jo e sijelo sike.


== ilo pi ante wawa ==
ilo ni li poki li jo e sike ilo mute lon insa. ilo tawa li ken tawa kepeken tenpo lili la, tawa ni li wile e wawa suli. ilo tawa li tawa kepeken wawa lili la, ni li wile e tenpo suli.

tenpo mute la, ilo tawa li jo e sike tu tu anu luka anu luka wan. jan tawa li wile ante e sike la, ona o luka e palisa lili lon poka open pi palisa luka. tenpo sama la, ona o noka e palisa lili pi ante sike kepeken noka pi poka open. sike nanpa wan en sike nanpa tu li jo e sike nasa lon insa: ona li tawa ala e ilo tawa. jan li ken kepeken ona tan wile ni: ilo pi pali tawa li awen tawa, taso ilo tawa wawa pi sike tu li tawa ala.


== ilo open ==
ilo open li open e ilo pi pali tawa. ona li ken ilo tawa lili pi wawa linja li ken palisa noka.


== ilo pi pana wawa ==
ilo ni ni li pana e wawa tan ilo pi ante wawa tawa sike monsi.


=== linja kiwen sike ===
ilo tawa mute li jo e linja kiwen sike. tenpo mute la, ona lin lon poka open pi sike monsi. ona li wile e ko la tan ni: ko li lon ala la, linja li ken pakala.


=== palisa pi pana wawa ===
ilo tawa pi mute lili li jo e palisa ni. tomo tawa kin li jo e ilo ni.


== palisa luka ==
jan li tawa kepeken ilo tawa la, luka tu ona li lon palisa. ona li sike e palisa la, ilo tawa li tawa poka.
poka open la, ilo ilo pi ante suno li lon. ona li nena lili li ken tawa poka tu li ken tawa insa. kin la, palisa lili lon. jan li luka e ona la, ona li lon e wawa tawa ilo pi ante wawa.
poka pini la, ilo luka kon li lon. jan li luka e ona la, ilo pi pali tawa li wawa. kin la, palisa pi lili tawa li lon.


== ilo pi lili tawa ==
ilo ni li lon poka sike. ona li lili e wawa tawa. ken la, ilo li pini tawa la, ona li kama awen. jan li luka e palisa pi lili tawa la, ilo ni li open pali lon sike sinpin. kin la, jan li ken noka e supa noka lon poka pini la, ilo pi lili tawa li open pali lon sike monsi.

palisa luka en supa noka li ken kin open e ilo pi lili tawa lon sike tu. kulupu BMW en kulupu Moto Kusi en kulupu Onta li pali e ilo tawa kepeken ni.
jan li kepeken ilo pi lili tawa la, poki telo pi lili wawa li pana e telo tawa poki awen pi lili tawa kepeken wawa. poki awen pi lili tawa li poki e lipu sike lon poka pi sike tawa. lipu sike li tawa lili la, sike tawa li tawa kepeken lili sama.


== ilo suno ==
ilo tawa suno li jo e suno mute. jan ante li ken lukin pona e jan tawa tan suno ni.


=== suno sinpin ===
ilo suno wan li walo li lon sinpin pi ilo tawa li suli. ona li pana e suno tan ni: jan tawa li wile lukin e nasin. pimeja la, jan tawa li ken wawa e suno la, ona li suno pi lukin weka.


=== suno poka ===
ilo suno poka tu tu li lon. suno ni li jelo. poka tu li jo e suno sinpin e suno monsi. jan li wile tawa pi nasin poka la, ona li ken pana e sona ni tawa jan ante kepeken suno ni. tenpo kepeken la suno ni li ante sike tawa suno tawa suno ala.


=== suno monsi ===
ilo suno monsi li loje. suno tu li lon. suno wan li pana e suno lon tenpo tawa ale. jan li lili e wawa tawa la, suno ante kin li pana e suno.


= tan sona =