ma Numesiko anu ma Mesiko sin li ma kipisi pi ma Mewika. poka ona la ma Ewisona en ma Kolowato en ma Okajoma en ma Tesa en ma Siwawa en ma Sonola li lon. ma Siwawa en ma Sonola li lon ma Mesiko. ma tomo Santape li ma tomo lawa pi ma Numesiko. taso, ma tomo Apekeki li ma tomo pi suli nanpa wan lon ma Numesiko.
telo nasin Lijokan li tawa lon insa ma Numesiko.


== ma ==

telo nasin Lijokan, en telo nasin Peko li nasin telo suli pi ma Numesiko. telo linja Sanwan, en telo linja Kanasijan, en telo linja Kila li telo linja ante lon ma Numesiko. ma awen lawa ni tu li lon ma Numesiko: ma awen Kapakawen (toki Inli la: Carlsbad Caverns National Park) en ma awen Wasan (toki Inli la: White Sands National Park).
kulupu nena Sanketekiso li kipisi pi kulupu nena Oki. ona li lon ma Numesiko, li lon ma Kolowato. suli pi nena ma lon ma Numesiko la nena ma Wile li nena ma nanpa wan.
ma mute lon ma Numesiko li ma seli pi telo ala. taso, ma kasi en ma sewi li lon ona.

kipisi pi ma Napijo li lon ma Numesiko. kiwen suli Sepitawi li lon ni. ma Jikalila en ma Natajote li ma pi kulupu Apase lon ma Numesiko.


=== kipisi ma ===
ma luka luka luka luka luka luka tu wan li kipisi ma pi ma Numesiko. mute jan la kipisi ma Penalijo li nanpa wan lon ma Numesiko. suli ma la kipisi ma Katon li nanpa wan.


=== ma tomo ===

ma tomo Santape li ma tomo lawa pi ma Numesiko. ona li open lon sike suno nanpa 1610. ona li jo e tomo mute pi sitelen musi. tenpo pini la ona li pini pi nasin Santape. 
ma tomo Apekeki li ma tomo suli. kulupu esun Mikosa li open lon ma tomo ni. jan mute li lon ma tomo Apekeki.


== toki ==
jan mute lon ma Numesiko li toki Epanja, li toki Inli. taso, jan pi mute lili li toki e toki nanpa wan pi ma Mewika. ma Numesiko la ona li toki Napijo, li toki Kele, li toki Siwa, li toki Towa, li toki Siwi.


== tenpo pini ==

tenpo lete suli la kulupu Koli li lon ma Numesiko. ona li pali e kiwen alasa mute. tenpo pini la jan sona tenpo pini li pilin e ni: kulupu nanpa wan pi ma Amelika la kulupu Koli li nanpa wan. taso, tenpo kama tawa ni la jan sona li alasa li lukin e kiwen lon tenpo pini tawa kulupu koli. tenpo lon la jan sona li sona e ni: tenpo pini pi kulupu Koli la kulupu ante li lon ma Amelika.
tenpo kama pi tenpo ni la kulupu Mokolon en kulupu Pelo majuna li lon ma Numesiko. kulupu tu ni li pali e ma tomo suli mute kepeken kiwen. kulupu tu li mama majuna pi kulupu Pelo.

sike suno nanpa 1540 la jan Pansiko Pake Tekolonato tan ma Epanja li tawa lon ma Numesiko tan ni: ona li alasa e "ma tomo luka tu pi kiwen mani". ma tomo ni li lon ala. taso, jan mute tan ma Epanja li alasa e ma tomo ni.
sike suno nanpa 1598 la jan Wan Tejonjate li anpa e ma Numesiko, li pali e ma tomo pi kulupu Epanja nanpa wan lon ma Numesiko. ma Numesiko li kama ma lili pi ma Newajepanja. 
sike suno nanpa 1610 la jan Epanja li pali e ma tomo Santape. ona li kama ma tomo lawa pi ma Numesiko. ona li wile e ni: jan tan ma Numesiko li kama jan pi nasin sewi Kolisu. ni la jan tan ma Epanja li pali e tomo sewi mute lon ma Numesiko.
kulupu lawa pi ma Epanja li ike mute tawa kulupu Pelo. ona li alasa weka e nasin sewi pi kulupu Pelo. ni la sike suno nanpa 1680 la jan Pope li open e utala pi kulupu Pelo, li weka e jan Epanja tan ma ona. utala la ona li moli e jan Epanja pi mute 400. kulupu utala pi kulupu Pelo li pakala e sitelen pi nasin sewi Kolisu, e tomo sewi pi nasin sewi ni. 
taso, sike suno nanpa 1692 kin la jan utala pi ma Epanja li anpa e ma Numesiko. anpa ni la jan Sijeko Tewaka li lawa e kulupu utala. jan ona li pali e ma tomo Apekeki.
tenpo kama tawa ni la kulupu Numunu li esun kin tawa kulupu Epanja. ona li esun e selo soweli, e sijelo soweli, e jan jo. taso, kulupu Numunu li utala e ma Numesiko, li lanpan e mani tan jan. ona li weka e ma tomo lili mute lon ma Numesiko. kulupu utala pi ma Numesiko li utala e kulupu utala pi ma Numunu.
sike suno nanpa 1789 la jan utala tan ma Numesiko li pakala e kulupu utala pi ma Numunu, li moli e jan lawa utala ona. tenpo kama tawa ni la utala pi kulupu Numunu li pini lon ma Numesiko.


=== tenpo lawa pi ma Mesiko ===
sike suno nanpa 1810 la ma Mesiko li utala e ma Epanja tan wile pi kama anpa ala. taso, utala ni li kama ala tawa ma Numesiko. ma Mesiko li anpa e kulupu utala pi ma Epanja, li kama ma lawa.
sike suno nanpa 1821 la nasin Santape li open. ona li open lon ma Misuwi, li pini lon ma tomo Santape. jan esun tan ma Mewika li tawa ma Numesiko kepeken nasin ni.
sike suno nanpa 1837 la utala insa li open lon ma Numesiko. jan mute li pilin ike tawa jan lawa pi ma Numesiko. jan utala li moli e ona. taso, kulupu utala pi ma Numesiko li moli e jan utala .
sike suno nanpa 1841 la jan lawa Milapu Lama tan ma Tesa li tawa e kulupu utala ona tawa ma Numesiko. ona li wile anpa e ma Numesiko. taso, jan pi ma Numesiko li pilin ike tawa ma Tesa. ona li kama jo e kulupu utala. tenpo ala la ma Tesa li lanpan e ma Numesiko.
sike suno nanpa 1846 la ma Mewika li utala e ma Mesiko. kulupu utala pi ma Mewika li anpa e ma Numesiko. lipu lawa Katelupewitako li pini e utala, li pana e ma Numesiko, e ma Tesa, e ma Ewisona, e ma Kaliponja, e ma Newata tawa ma Mewika.


=== tenpo lawa pi ma Mewika ===
utala kipisi pi ma Mewika la ma Sikisi li alasa anpa e ma Numesiko. ona li anpa e kipisi pi ma Numesiko, li open e ma lawa Ewisona pi ma Sikisi. taso, kulupu utala pi ma Mewika li anpa e kulupu utala pi ma Sikisi. sike suno nanpa 1863 la kulupu lawa pi ma Mewika li weka e ma Ewisona tan ma Numesiko.

sike suno nanpa 1864 la kulupu lawa pi ma Mewika li weka tan ma Napijo e jan Napijo tawa tomo awen lon ma Numesiko. jan Napijo mute li moli. taso tenpo kama tawa ni la kulupu Napijo li tawa ma Napijo.
kulupu Apase li utala mute e ma Mewika e ma Sikisi lon tenpo mute. jan Kojale li jan lawa suli pi kulupu Apase. sike suno nanpa 1886 la ma Mewika li anpa e jan Kojale, e kulupu utala nanpa pini pi kulupu Apase.
sike suno nanpa 1912 la ma Numesiko li kama ma lili pi ma Mewika.
sike suno nanpa 1916 la jan Panso Wila li tawa utala lon ma Numesiko. 


== kulupu nanpa wan pi ma Numesiko ==


=== kulupu Pelo ===

kulupu Pelo li tan ma Numesiko. ona li pali e ma tomo suli. ni li ma tomo pi kulupu Pelo:

ma tomo Aku (toki Kele)
ma tomo Kosi (toki Kele)
ma tomo Siwipa (toki Siwa)
ma tomo Walatowa (toki Towa)
ma tomo Kewa (toki Kele)
ma tomo Kawaka (toki Kele)
ma tomo Nanpe (toki Tewa)
ma tomo Okejowinke (toki Tewa)
ma tomo Piweta (toki Siwa)
ma tomo Posuwakejowinke (toki Tewa)
ma tomo Tusuja (toki Siwa)
ma tomo Kasita (toki Kele)
ma tomo Powokejowinke (toki Tewa)
ma tomo Tamaja (toki Kele)
ma tomo Kapojowinke (toki Tewa)
ma tomo Tato (toki Siwa)
ma tomo Tesukejowinke (toki Tewa)
ma tomo Sija (toki Kele)
ma tomo Alonawisiwanja (toki Siwi)


=== kulupu Napijo ===
jan pi kulupu Napijo en kipisi pi ma Napijo li lon ma Numesiko. ona li toki Napijo. toki Napijo li lon insa e kulupu toki Nateni.


=== kulupu Apase ===
jan pi kulupu Apase li lon ma Numesiko. ma Jikalila en ma Natajote li ma pi kulupu Apase lon ma Numesiko. kulupu Apase li toki e toki mute pi kulupu toki Nateni.


== musi kulupu ==


=== musi moku ===
esun pi ma pan li suli mute tawa ma Numesiko. jan mute lon ma Numesiko li pali e kili pi namako seli. kili pi namako seli mute li tan ma tomo lili Tasi. kili ni li ken loje, li ken laso. jan mute tan ma Mesiko li kama Numesiko, li pana moku ona la moku tan ma Numesiko li sama moku pi Mesiko. jan mute li pali moku kepeken pan kili.


=== musi sitelen ===
jan sitelen Kosa Oki li pali sitelen lon ma tomo lili Apiku lon ma Numesiko. sitelen tawa musi Pekinpa kin li tan ma Numesiko.


== nasin lawa ==

kulupu lawa pi ma Numesiko la kulupu lawa Temoka li wawa. kulupu lawa Wepulikan li wawa lili lon ma Numesiko. 
tenpo lon la jan Mise Lujan Kisan li jan lawa. jan Owi Molali li jan lawa nanpa tu. kulupu lawa ma pi ma Mewika la jan Matin Inli en jan Pen Li Lujan li tan ma Numesiko. jan ale ni li jan pi kulupu lawa Temoka.
 ma Mewika