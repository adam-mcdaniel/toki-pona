nasin Jusisa (toki Inli la: Under-ConScript Unicode Registry, UCSUR /ˈjusisər/) li nasin namako pi nasin Juniko. ona li nasin sin pi nasin Sisa (toki Inli la: ConScript Unicode Registry, CSUR).
nasin Juniko la, sitelen wan li jo e nanpa wan. taso, nanpa ni li lon: kulupu Juniko li pana ala e sitelen tawa ona, tan ni: jan ante li ken pana e sitelen ante tawa ona. nanpa ni li kulupu nanpa PUA (toki Inli la: Private Use Area, "jan li kepeken ni la jan lawa li lawa ala e nasin ona"). jan Son Kowan (John Cowan) en jan Mako Eweson (Michael Everson) li pana e sitelen mute tawa kulupu nanpa PUA, li nasin e ona. nasin ona li nasin Sisa.
nasin Sisa la, nasin sitelen sin pali mute li lon.
jan tu ni li pini nasin e sitelen lon tenpo sike nanpa 2008 tan ni: pali suli ante li lon la tenpo li lili. jan Wepeka Kapijela Petenko (toki Inli la: Rebecca Gabriella Bettencourt, toki pona la: jan Lepeka) li suli e nasin Sisa li pali e nasin Jusisa.
nasin Jusisa li kama jo e nasin sitelen ante mute. wan la, sitelen pona. kepeken nasin Jusisa la, jan li ken kepeken sitelen pona lon ilo nanpa.
nasin sitelen ilo lili li ken pana e lukin pi nasin Jusisa. nasin Fairfax en nasin Nisiki Teki (toki Nipon la: にしき的) li tu ona.


== nanpa ==
nasin Jusisa li kepeken nanpa ni: ona li open lon nanpa E000 li pini lon nanpa F1C3F.
sitelen pona li lon nasin Jusisa. ona li open lon nanpa F1900 li pini lon nanpa F19FF. kipisi lili pi sitelen pona (toki Inli la: "Sitelen Pona Radicals") kin li lon, li open lon nanpa F1C80 li pini lon nanpa F1C9F.


== tan sona ==