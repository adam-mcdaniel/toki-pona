ilo Tolinko (toki Inli la: Duolingo) anu ilo Tujolinko li lipu ilo pi ma Mewika lon kulupu pi ilo sona. ona li ken pana e sona pi toki ante tawa sina. tenpo ni la sina ken kama sona e toki mute mute tu wan e kalama musi e sona nanpa kepeken ona. ona li sama musi li wile e pali pi tenpo suno ale tan sina.
ilo pi kama sona toki la jan li kepeken ona la ilo Tujolinko li ilo nanpa wan. jan mute li kepeken ona.


== tenpo pini ==
tenpo sike nanpa 2009 la jan Luwi Pon An en jan Sepelin Laka li kama wile pali e ilo ni: jan li ken kama sona e toki. jan Luwi li kama tan ma Katemala. jan pi kulupu ona li wile kama sona e toki Inli la ona li wile e mani mute. jan Sepelin li wile pana e kama sona pi mani ala tawa jan mute. waso pi ilo Tujolinko li laso tan ni: laso li ike a tawa jan Sepelin.


== nasin pi kama sona ==
ilo Tujolinko li wile sama musi. jan li kepeken ona li ante e nimi tawa toki ante li lukin e toki li utala e jan ante. ken jan la ilo li ante. jan li ken toki mute la ilo li wile e pali mute tan ona. pali pi kama sona li lili. jan li ken sona e ni: mute pi tenpo suno la ona li kepeken ilo Tujolinko.


== pilin pi jan ante ==


=== pilin pona ===
tenpo sike nanpa 2017 la kulupu li kama sona e ni: kama sona pi ilo Tujolinko li sama kama sona pi tomo sona. jan lili en jan suli la ni li lon. ken la ilo li pana e kulupu nimi nasa tawa sina. tenpo sike nanpa 2018 la jan pi tomo sona pi ma Pesije li toki e ni: jan li kama sona e toki la kulupu nimi nasa li pona.


=== pilin ike ===
jan pi sona toki li pilin e ni: ni li ike: ilo Tujolinko li sama musi. jan ante li pilin e ni: sina open e kama sona pi toki la ilo Tujolinko li pona: taso jan li kama sona e toki la ona li wile toki tawa jan ante. open pi tenpo sike nanpa 2023 la ilo Tujolinko li pini e ni: ona li sin e kama sona ona pi toki Kinla. tenpo kama la ona li ante ala. jan mute la ni li ike tan ni: nasin mute pi kama sona pi toki Kinla li lon ala.


== toki pona ==
tenpo ni la ilo Tujolinko li pana ala e sona pi toki pona. pilin pi jan mute la ni li pona.
jan li wile ala e ni tan ni: kama sona mute pi ilo Tujolinko li kepeken ni: jan li ante e nimi taso e kulupu nimi taso tawa toki ante. taso jan li ante e ijo tan toki ante tawa toki pona la jan li wile pali e nasin sin e ijo sin. kulupu nimi pi toki pona li ken ante tan ni: sona pi jan ale li ante. sina wile toki e ijo kepeken toki pona la nasin ante mute li lon.


== tan sona ==


== lipu ante ==
lipu pi ilo Tujolinko