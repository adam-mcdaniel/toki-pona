musi Entasenpa (toki Inli la: Antichamber) li musi pi ilo nanpa. jan li kama ken musi ni lon tenpo sike nanpa 2013.
jan Alesante Pusu (Alexander Bruce) li pali e ona. nimi musi la, ona li jan Tenlu (Demruth). jan Sitata Panku (Siddhartha Barnhoorn) li pali e kalama musi.
jan li ken musi ni kepeken ilo Winto, kepeken ilo Makinto, kepeken ilo Linu. open la, ilo Winto taso li ken; tenpo sike nanpa 2014 la, musi li kama ken lon ilo ante tu. jan li ken kama jo esun e musi ni kepeken lipu Steam.


== nasin musi ==
musi ni la, jan li lukin e ijo sama ni: oko ona li sama oko pi jan pi lon musi.
musi Entasenpa li jo e nasin ma nasa. tenpo sama la, tomo tu li ken lon ma sama, tomo wan li ken lon ma tu. jan pali li wile e ni: jan li pilin nasa tan sona ala, li kama sona suli, li kama pilin wawa. jan li kama wile lon tomo tu, lon ma tu, li kepeken ken ni.
open musi la, jan li lon tomo open (toki Inli la: antechamber). tomo ni li jo e sinpin tu tu. sinpin wan la, ona li ken lukin e sitelen ma pi tomo ale ni: ona li lon ona lon tenpo pini. jan li lon tomo open la, ona li ken tawa tomo ante ale kepeken sitelen ma. ale la, jan li luka e nena ilo Esc la ona li tawa tomo open. sinpin wan ante la, ona li ken ante e nasin musi, e nasin pi ilo lukin, li ken lukin e nanpa tenpo. nanpa tenpo li toki e ni: sina ken musi ni lon tenpo Sekun 5400 taso. sinpin wan ante la, jan li ken lukin e sitelen lili pi nasin luka, e toki sona nasa. jan li ken lukin e sitelen sin lon tomo ante la, sitelen li kama lon tomo open. sinpin ante la, jan li ken lukin e tomo ante. tomo ante ni la, lupa li lon sinpin. sitelen li lon poka lupa li toki e ni: lupa ni la musi li pini.
leko kule li lon tomo mute. jan li kama jo e ilo ni: ona li ken poki e leko, li ken pana e ona. kepeken ilo la, jan li ken tawa e leko li ken tawa tomo ante kepeken ona. ilo tu tu li lon; ona li jo e kule ante e ken ante. jan li kama jo e ilo sin la, ale la ilo sin li jo e ken pi ilo majuna, e ken ante. sinpin nasa ni li lon: ona li weka e leko ale tan ilo.


== lipu ilo ==
lipu ilo pi musi Entasenpa;
musi Entasenpa lon lipu Steam.


== tan sona ==