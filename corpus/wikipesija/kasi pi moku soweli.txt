kasi pi moku pipi anu kasi pi alasa pipi li kasi li pali e ni: pipi anu akesi lili li pilin e ona la kasi ni li moku e ona.
kasi ni li pali e ni tan ni: ma li ike li telo li jo ala e moku.
kasi pi moku pipi li mute li ante. kasi li tawa. kasi ante li tawa ala.


== kasi pi poki telo ==
kasi pi poki telo li jo e poki. poki ni li jo e telo lon insa ona li alasa e pipi.
selo poki li jo e ko suwi. ko ni li pona tawa pipi li kama e ni: pipi li tawa poki. pipi ni li kama moli telo lon poki telo.
tenpo pini la poki ni li lipu kasi. ona li kama ante li kama lipu kasi poki.


== kasi pi linja ko ==
kasi pi linja ko li jo e ko lon linja ona. ko ni li pali e ni: pipi li pilin e ona la pipi li ken ala tawa. linja li tawa pipi li sike e ona. pipi li moli li kama telo. kasi li moku e telo ni kepeken selo ona.


== kasi pi poki alasa ==
kasi ni li jo e poki. tenpo pona la poki ni li open. linja pilin li lon insa poki ni. pipi li kama li pilin e linja ni la poki li pini e pipi lon insa ona. kasi li moku e telo pipi. moku pini la poki li open li pana e sijelo pipi pi telo ala.
tenpo pini la poki ni li lipu kasi. ona li kama ante li kama lipu kasi poki.