ilo tawa supa li supa kasi li sike tu tu lon kipisi wan. jan li ken tawa kepeken ni. supa li lon nasin la, jan li lon sewi supa. jan li wile tawa la, ona li noka e nasin. kin la, jan li ken tawa kepeken nasin ni: ona li tawa poka e sijelo ona la ilo li kama tawa.
nasin mute la, jan li ken kepeken ilo ni. ken la, jan li wile tawa taso kepeken ilo. tenpo mute la, ona li wile musi kepeken ilo kin.


= ijo ilo =
ilo tawa supa li jo e supa wan. supa ni la, ilo palisa tu li lon. ilo palisa wan li jo e sike tu la, ilo tawa supa li jo e sike tu tu.


== supa ==
supa li ken lukin pi nasin ante mute. ona li ken suli li ken lili. tenpo mute la sijelo supa li kiwen kasi. taso, kin la, ona li ken kiwen pali li ken kiwen ante.

tenpo mute la, sitelen li lon anpa supa. sewi supa la, lipu pi awen noka li lon. lipu ni li ni: noka sina li tawa la, ona li awen lon supa li kama poka ala.


== ilo palisa ==
ilo palisa li lon anpa supa li jo e sike tu lon poka tu ona. palisa kiwen lili li awen e ilo palisa lon supa. ilo palisa li jo e ijo kiwen tu. insa pi ijo tu la, ijo ko lili li lon la, palisa li ken tawa poka. palisa li tawa poka la, ilo tawa supa li tawa sike.


== sike tawa ==
sike tawa tu tu li lon ilo tawa supa. open la, sike li kiwen. taso tenpo ni la, ona li ko. pilin la ona li ken kiwen lili. insa sike li jo e ilo sike pi tawa sike. kin la, sike li ken lili li ken suli. sike li lili la, jan li ken tawa kon li ken tawa musi e ilo kepeken wawa lili. sike li suli la, jan li ken tawa kepeken tenpo lili.


== ilo tawa supa wawa ==
ilo tawa supa li ken jo e ilo wawa. ilo wawa li tawa e sike. ilo tawa supa pi wawa ala la, jan li noka e nasin. ilo tawa supa wawa la, jan li noka ala e nasin li luka e ilo.


= tenpo pini pi ilo tawa supa =
open pi ilo tawa supa li kama lon tenpo ni: tenpo li insa e tenpo sike 1950 (LLLTTAMMLL) e tenpo sike 1960 (LLLTTAMMM). jan mute li wile e ni: ona li tawa supa lon nasin sama tawa supa telo. ni la, ona li weka e sike tan len noka anpa pi tawa sike li pana e sike ni tawa supa lili pi kiwen kasi.
tenpo open pi ilo tawa supa la, kulupu Opi (toki Inli la: Hobie Skateboard Team) li suli mute. jan Pesi Meki (toki Inli la: Patty McGee) li lon kulupu ni.
tenpo poka la, kulupu Sepi (toki Inli la: Zephyr) li suli mute. jan pi kulupu ni li {nimi ijo|jan Tesi Pelata|Stacy Peralta|toki Inli}} li jan Sin Muli (toki Inli la: Jim Muir) li jan Peki Oki (toki Inli la: Peggy Oki) li jan ante. ona li toki e ni: nasin pona pi ilo tawa supa li sama nasin tan jan Leli Peteman (toki Inli la: Larry Bertleman) pi ilo tawa supa telo. tenpo seli pi telo ala li kama lon ma Kaliponija la telo li weka tan poki telo suli sike. kulupu Sepi li open e nasin sin pi tawa supa. nasin ni la, jan li tawa lon poki telo ni.
tenpo pini la, jan mute en kulupu mute pi ilo tawa supa li kama lon li pali e ilo sin li pali e nasin sin. tomo jan suli pi ilo tawa supa li pana e sona pi jan ni e sona pi kulupu ni.


= sitelen pi ilo tawa supa =


== lipu pi ilo tawa supa ==
lipu mute li toki e ilo tawa supa. tenpo la, lipu "the quarterly skateboarder" li open.
tenpo ni la, ona li moli. lipu suli ante pi ilo tawa supa li lipu "Thrasher" li lipu "Transworld" li lipu "Big Brother". toki pi lipu ni li toki Inli. lipu pi ma mute li lon.


== sitelen tawa pi ilo tawa supa ==
sitelen tawa mute li pana lukin e ilo tawa supa. tenpo pini weka la, ilo pi pali sitelen tawa li suli a. ni la, jan pi ilo tawa supa li ken pali ike e sitelen tawa. tenpo wan la, kulupu Soni (toki Nijon la: ソニー株式会社) li pali e ilo "DCR-VX1000". pona la, ilo ni li lili la, jan mute li ken tawa e ilo ni li ken pali e sitelen tawa pi tawa supa.

sitelen tawa pi tenpo open li sitelen "Skaterdater".
sitelen tawa suli kin li sitelen tawa "Bones Brigade". jan mute li esun e sitelen ni la ona li kama sona e ilo tawa supa.


= ma pi ilo tawa supa =
ma pi ilo tawa supa li jo e ijo mute tan ni: jan li ken tawa lon ona kepeken ilo tawa supa. ijo ni li ken nena li ken sinpin li ken lupa anpa li ken palisa li ken ante.

pali pi ma ni li wile e mani mute. ken la, kulupu lawa li pana e mani ni. ante la, jan tawa li ken pali e ma kepeken mani ona, kepeken pali ona.


= nasin pi ilo tawa supa =
jan li ken tawa supa kepeken nasin mute. nasin ni li nasin suli:


== tawa supa lon nasin pi ma tomo ==
nasin suli mute pi ilo tawa supa li ni: jan li tawa lon ma tomo. ma tomo li jo e ijo mute la, jan li ken tawa kepeken nasin mute. nasin pi tawa sewi li lon la, jan li ken tawa kon. nasin li jo e palisa la, supa li ken tawa lon sewi palisa. kin la, tawa li ken jo e nasin musi ni: jan anu supa li tawa sike lon kon. tawa kon la, jan li ken luka e ilo tawa supa ona. 

jan Maki Waleli (toki Inli la: Mike Vallely) li jan suli pi nasin ni.


== tawa supa lon ma sinpin sewi ==
ma sinpin sewi li ma nasa pi ilo tawa supa. insa la, ona li supa. poka tu anu poka ale la, ona li sike li tawa sewi. ken la, ona li poki telo suli, taso telo li weka. jan li tawa lon ona la, jan ni li ken tawa kon sewi a. jan Toni Ko (toki Inli la: Tony Hawk) li jan suli pi nasin ni.


== tawa supa pi weka suli ==
nasin ni la, jan li tawa pi weka suli kepeken ilo tawa supa. nasin ni li wile e ni: ona li pona tawa sijelo jan.


== tawa supa lon nena ==
jan li tawa supa lon nasin nena, ona li ken tawa wawa a. ona li wile tawa wawa mute la ona li lili e sijelo ona.

nasin li tawa poka la, ken la, jan o lili e wawa. ona li ken ni kepeken nasin mute: 

nanpa wan la, jan li suli e sijelo ona sin. ni la, kon li lili e wawa ona.
nanpa tu la, jan li noka pi wawa lili e nasin. noka wan li awen lon supa. noka ante li tawa lon nasin li kama awen.
nanpa tu wan la, jan li tawa poka e supa. ni la, supa li tawa ala lon nasin sinpin ona li tawa lon nasin poka ona. sike li tawa lon nasin taso ona li tawa sike lili li kama awen. ken la, jan li luka e nasin tan ni: ona li wile ala tawa anpa. ni la, ona li wile e len luka kiwen.


== tawa supa pi ante poka ==
tawa supa pi ante poka la, jan li tawa supa lon nasin utala. nasin utala li jo e sijelo sike lili mute. jan li tawa poka e sijelo wan la, ona o tawa poka ante e sijelo kama. ni la, ona li ante poka lon tenpo ale. jan li alasa e ni: ona li tawa kepeken tenpo lili li tawa weka ala e sijelo sike lili. nasin utala li ken nasin mute. weka pi sijelo lili tu li ken lili li ken suli.


== tawa supa lon monsi sijelo ==
nasin ni pi tawa supa la, jan li lon noka ala li lon monsi sijelo. ona li ken tawa anpa nena la, ona li kama tawa wawa. supa tawa li suli a.


= pakala sijelo =
tawa supa li ken pakala e sijelo. ni li ken tan ni: 

ilo li kama pakala la, jan li kama anpa
ken pi jan tawa li lili la, ona li ken kama anpa
jan ante li pakala e jan tawa kepeken tomo tawa anu ilo sike tu tan lukin ala
jan tawa li tawa pi mute ike la, noka ona li ken kama pakala
open tawa la, jan li open e sijelo ona la, ken pakala li kama lili. kin la, jan mute li len e sijelo ona kepeken len kiwen. len kiwen lawa li suli a.


= utala musi =
utala musi mute pi ilo tawa supa li lon. tenpo mute la, jan mije li utala e jan mije ante taso la jan meli li utala e jan meli ante taso. kin la, jan tonsi li ken utala lon utala ni wan. utala musi pi tonsi taso li ken kin. kin la, utala musi pi jan ale li ken.
tenpo mute kin la, jan lili li utala e jan lili ante taso.
jan li ken jo e sijelo pakala. ken la, ona li jo e noka wan taso. ken la, ona li ken lukin ala anu ken lukin lili. ken la, pakala li ante. taso, ona li ken utala kin li ken tawa pona.
musi utala Olinpi pi tenpo sike 2020 (MAM) la, tawa supa li open lon kulupu Olinpija.


= tan sona =