sitelen nanpa pi leko walo pimeja (toki Inli la: QR, quick recognition, "pana sona kepeken tenpo lili") li sitelen ilo li ken pana e sona pi nasin mute tawa ilo nanpa kepeken ilo lukin. jan pi kulupu Tenso (toki Nipon la: 株式会社デンソー) pi ma Nipon li mama ona.
nasin ni li awen e sona kepeken nasin nanpa pi kule tu taso. ilo nanpa li kepeken nasin nanpa ni, la nasin sitelen ni li pona tawa ilo. leko mute li pana e sona sama la ilo li ken ala lukin e leko wan la sona li awen. ni li kepeken nasin Wi Solomon pi weka pakala. jan li ken wile pakala e ona. jan li weka e kipisi wan pi sitelen leko li ken pana e sitelen pi pona lukin, la ilo li awen ken kama jo e sona tan leko.


== nasin en kipisi ==

nasin sitelen ni li kama ante lon tenpo. nasin ante li jo e nanpa ante. sitelen leko li toki e nanpa pi nasin ona.
kipisi wan pi sitelen leko li toki e ni: sona li nasin seme. nasin tu tu ni li lon: nanpa, en sitelen Lasina, en toki ilo, en sitelen Kan.
leko pi mute nanpa wan li pana e sona suli pi sitelen leko. jan li wile e sona ni. sona ante li weka taso e pakala.
kulupu leko ni li lon: ona o sama lon sitelen leko ale. ni la, ilo li ken sona e ni: sitelen leko li lon seme.
selo sitelen li wile walo lon tenpo ale. ni la, ijo li lon poka sitelen la, ona li ike ala e sona.


== kepeken ==
sina wile lukin e lipu ilo la sina wile sona e nimi linluwi ona. sitelen leko li ken toki e nimi ni.
tomo moku li wile toki e ni: moku seme li lon. tenpo pini ale la, ona li sitelen e ni lon lipu. tenpo ni la, tomo moku li ken sitelen e ni lon lipu ilo, la sitelen leko li ken pana e lipu ilo ni.
ilo li wile kepeken linluwi la, ona li wile toki tawa ilo pi pana linluwi. ilo pana mute li pana tawa ilo ni taso: ilo li sona e toki len. sitelen leko li ken pana e toki len.


== tan sona ==